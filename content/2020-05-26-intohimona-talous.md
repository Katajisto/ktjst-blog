---
title: Intohimona talous
date: 2020-05-26T19:50:27.169Z
description: Olen pitkään halunnut kirjoittaa taloudesta sekä omista
  taloudellisista tavoitteistani, joten tässä tämä nyt on. Pitkä kokoelma 18
  vuotiaan oman elämänsä talousgurun taloudellisia "teesejä".
---
## Miten hoidan omaa talouttani?

Oma taloudenhoitoni perustuu yhteen, äärimmäisen yksinkertaiseen, periaatteeseen. **Säästä ensin, käytä sitten.** Tuntuu, että useimpien talous perustuu siihen, että palkan tullessa siitä käytetään sen verran kun tuntuu, ja kuukauden lopussa harkitaan pienen jäljelle jääneen summan säästämistä. Tämä ei tule ilman järjettömän suuria tuloja (jos niilläkään) tuottamaan riittävää tulosta. Jos talous on suunniteltu sen ympärille, että palkasta säästetään välittömästi suuri osuus, niin säästöä kertyy paljon enemmän. Jos et voi säästää suurta osaa palkastasi, elät yli varojesi. Jos taloutesi ei kestä sitä, ettet saisi 3kk aikana palkkaa, elät todennäköisesti yli varojesi. Tässä ei koskaan ole ollut kysymys niistä isoista tuloista, vaan niistä pienistä kuluista.

Varojen yli elämistä tulee välttää hinnalla millä hyvänsä. Jos sattuu jo olemaan tilanteessa, jossa elää yli varojensa voi sieltä olla hankalaa päästä ulos, mutta tässä kappaleessa on kyse minun taloudestani, ja minä en (ainakaan vielä) elä yli varojeni. Säästän 50% tämänhetkisistä tuloistani. Säästöstä 70% menee osakkeisiin/rahastoihin ja 30% pysyy rahana pankissa, kunnes olen kasannut riittävän hätävaran. 

## Raha ei tee onnelliseksi.

Kuten kaikki kertovat, raha ei tee onnelliseksi. Rahasta huolehtimaan joutuminen tekee onnettomaksi. Vastuullisen taloudenpidon tavoitteena tulee siis olla rahahuolien minimoiminen. Rahahuolet voi minimoida kerryttämällä itselleen säästöjä, sekä laajan hätävaran. Jos sattuisi omaamaan hätävaran, jolla pystyy elämään kohtuullisen normaalisti kokonaisen vuoden ilman tuloja, rahahuolet eivät varmaankaan kuormittaisi elämää kauheasti. Tälläisen hätävaran tulee siis olla säästämisen ensisijainen tavoite.

## Korkoa korolle ilmiö

Korkoa korolle ilmiö on vaurastumisen perusta. En ala sitä tässä postauksessa selittämään. **Josset tiedä mitä se tarkoittaa, ota selvää välittömästi tai kadu sitä loppuelämäsi.** Raha on korkoa korolle ilmiön seurauksena sitä arvokkaampaa, mitä nuorempana sinulla sitä on. Täten aion elää nuoruuteni säästeliäästi, sijoittaen ja korkoa korolle ilmiötä täysin hyödyntäen.

## Sijoitusfilosofia

En usko siihen, että minä tai lähes kukaan voisi luotettavasti saada indeksiä parempaa tuottoa, täten sijoitan pääasiassa erinäisiin indeksirahastoihin. Välillä ostelen kuitenkin huvin vuoksi osakkeita. Ostin esimerkiksi yhden Teslan, ja tein sillä 100% voittoa, valitettavasti tämä ei ole toistettavissa, koska minulla ei ollut mitään hajua mitä tein, vaan kyse oli täysin tuurista. Jollet ole maailman kärkisijoittajia, sijoita sinäkin vain indeksiin.

## Yrittäjyys on tapa luoda hyvinvointia kaikille

Yrittäjä on yhteiskunnalle välttämätön eliö, joka tuottaa hyvinvointia asiakkailleen, työntekijöilleen sekä itselleen. Pidän yrittäjyyttä tärkeänä ja pyrin tukemaan pieniä yrityksiä aina kun minullla on siihen mahdollisuus. Uskon vapaaseen markkinatalouteen, jossa se joka tuottaa eniten arvoa yhteiskuntaan saa eniten rahaa. En kuitenkaan ole mikään Kokoomuslainen. Tietynlaista heikkoja hyväksikäyttävää tai muuten epärehellistä yritystoimintaa tulee rajoittaa. Puhelinmyynti (varsinkin vanhuksille) ja uhkapelaaminen ovat kumpikin epärehellistä bisnestä, joka voitaisiin puolestani poistaa kokonaan. Ja jos saisin päättää, niin YLE:llä olisi yksinoikeus kaikkien urheilutapahtumien televisiointiin.